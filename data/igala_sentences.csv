sentence,length
Jọshua,1
1,1
Ọjọ jẹ ñwu Jọshua koji Mosẹs,6
"1 Oñ i lewatu abu ku Mosẹs, adu Jihofa lẹ, leku, Jihofa ka ñwu Jọshua, ọma Nun kʼi ache ẹwñ ñwu Mosẹs lẹ, kakini,",24
"2 Mosẹs adu-mi la leku mẹ; todulẹ uwẹ ki kwanẹ kʼẹ daba Jọrdan-i, uwẹ kpai amonẹ-i chaka, mẹ nyʼoj anẹ kʼu nadu ñwu ma, owñ chʼamọma Israẹl-i.",27
"3 Ugbo du kʼadaba ẹrẹ-wẹ mʼanẹ, uwẹ omi du ñwu, alu kʼu ka ñwu Mosẹs lẹ.",16
"4 Akwo ajẹtachi kpai anẹ Lẹbanọn kidẹ, gbogbo wʼohimini elile, owñ chʼohimini Yufretis, kpai anẹ abo Hẹt chaka gbogbo wʼOhimini Elile ọwọ olanẹ, e-lẹ chʼalọmẹ-wẹ.",25
"5 I nʼẹnẹ du kʼi aneke gbʼọna nyʼuwẹ ọjọ du kʼudeju-wẹ kade n; alu kʼu dʼugbo Mosẹs, alu lẹ nadʼugbo wẹ gẹ; nawe ehi iñmi kʼẹ n, nahi uwẹ tinyọ n.",31
6 Fʼeju gbiti kʼẹ fʼẹdọ nẹ; todu uwẹ ajẹ ñw amonẹ-i jẹ anẹ kʼu gọ ñw amata-ma ka kʼu nadu ñwu ma-i ẹwñ ogu.,24
"7 Fʼeju gbiti kate, kʼẹ fʼẹdọ nẹ nana, kʼẹ fejutẹ kʼẹ che teju alu du kʼukọọla ki Mosẹs, adu-mi, ñwa ñw ẹ lẹ ka; ẹ ki rida bʼọ tẹ tʼọwọ awọtọ abẹk awohi n, todu ki ra ñw ẹ ugbo du kʼuwẹ anyi.",43
"8 Ọla ọtakada ukọọla-i akwo bʼuwẹ alu tẹ n, ama ẹ nayaye-wñ tʼọrọka tʼodu, todu kʼuwẹ ki dejutẹ kʼẹ che teju alu du ku ma kʼọrubutu efu-wñ; todu ẹgbalẹ ẹwñ-wẹ kʼẹ che anawo ñw ẹ, ẹgbalẹ tak i ara ñw ẹ.",41
"9 I chʼomi ñwa ñw ẹ n? Ẹ fʼeju gbiti kʼẹ la fʼẹdọ nẹ; ẹ ki chokpo n, ẹdọ-wẹ ki da kpu n; todu Jihofa Ọjọ-wẹ dʼugbo wẹ ugbo du kʼuwẹ anyi.",32
Ma mʼọla ku ma daba Jọrdan,6
"10 Taku Jọshua ñwa ñw amakọtakada amonẹ lẹ kakini,",9
"11 Mẹ na le alumeji uru-i ku mẹ ka ñw amonẹ kakini, Mẹ fʼọna ujẹwñ che ñw ọla-mẹ; todu i ajọ ọjọ mẹta tak amẹ adaba Jọrdan-i kʼumẹ nyʼọmọ abʼuma gbʼanẹ ki Jihofa Ọjọ-mẹ du ñwu mẹ ku mẹ nẹ-i n.",41
"12 Taku Jọshua ka ñw abo Rubẹn, kpai abo Gad, kpai ukpẹreji ọlọpu abo Manasa kakini,",16
"13 Mẹ nadibetʼọla e-ki Mosẹs adu Jihofa lẹ ñwa ñwu mẹ, kakini, Jihofa Ọjọ-mẹ mʼuñmi du ñwu mẹ mẹ, i lañọ mʼanẹ-i du ñwu mẹ gẹ.",26
"14 Amọya-mẹ kpai abo-mẹ egini, kpai amẹwñukpa-mẹ, ajọ oj anẹ e-ki Mosẹs du ñwu mẹ ejudaba Jọrdan-i; ama amẹnugbiti ku ma nʼuwohi ku ma jʼefu-mẹ chaka amʼọla ogu ku mẹ daba ọgba amọmaye-mẹ, ku mẹ bʼuma che;",37
"15 gbogbo taku Jihofa du uñmi ñw amọmaye-mẹ alu kʼi du ñwu mẹ, kʼama ki ñọ mʼanẹ ki Jihofa Ọjọ-mẹ adu ñwu ma gba gẹ; ẹgbalẹ tak amẹ adabi tʼoj anẹ kʼamẹ nẹ-i, ku mẹ mʼu gba, owñ chʼe-ki Mosẹs adu Jihofa du ñwu mẹ ejudaba Jọrdan ọwọ olodudu-wñ.",49
"16 Taku ma dohi ñwu Jọshua kakini, Ẹwñ du kʼẹ ñwa ñw a ache, ugbo du kʼẹ kpʼuwa nyi a ale.",21
"17 Alu kʼa netirʼọla Mosẹs ef ẹwñ du, alu lẹ a anetirʼọla-wẹ; Jihofa Ọjọ-wẹ kʼi dʼugbo wẹ alu kʼi dʼugbo Mosẹs lẹ dee.",23
"18 Ẹnẹ du kʼi alañu rʼẹwñ kʼẹ ñwa ñw a tẹ, kʼi ma la netirʼọla-wẹ ẹwñ du kʼẹ ñwa ñw u n, ekpa ma akpʼẹnẹ lẹ kʼi ku. Uwẹ ki fʼeju gbiti kʼẹ la fʼẹdọ nẹ dee.",37
Amatu anẹ meji lewa Jẹriko,5
"1 Taku Jọshua, ọma Nun lẹ, fʼonẹ meji kpẹ maja maja akwo Shitim atu anẹʼka, i kakini, Mẹ nyʼafʼanẹ lẹ go, owñ che Jẹriko. Taku ma le, ma lewa unyi ajọkọʼka kʼodu-wñ kọ Rehab, oñ ma ru ọmọ.",38
"2 Taku ma mudu ka ñw onu Jẹriko kakini. Go, abokẹlẹ abo Israẹl mugudu wʼemi odu-i ku ma tu anẹ-wa.",20
"3 Tak onu Jẹriko kpuchẹ nyʼugbo Rehab, kakini, Mʼabokẹlẹ ku ma wʼugbo wẹ lẹ ko dufu wa, owñ chʼabo ku ma gudu wʼef unyi-wẹ lẹ; todu ama wa ku ma tu anẹ-i.",32
"4 Onobulẹ lẹ la mʼabokẹlẹ meji lẹ ko maja ẹgba lẹ mẹ; oñ i kakini, Ochochi abokẹlẹ lẹ wʼugbo mi, u muda ma ugbo ku ma kwo wa n;",29
"5 oñ i lewatu amẹru iko ku ma rʼọna alaku lẹ, ẹgba kʼanẹ chubi, abokẹlẹ lẹ ledufu; u la mʼugbo kʼabokẹlẹ lẹ le n; rano ma piopio, todu mẹ amu ma.",31
"6 Ẹgbalẹ i la mʼuma ko le tʼojokunyi, i ko ma maja ef oli flaks e-kʼi ko tẹjọ ojokunyi lẹ.",20
7 Tak abo lẹ rano ma tʼej ọna kʼuma nyi Jọrdan ugbo ki dẹ hiẹhiẹlẹ lẹ; abu kʼabo ku ma rano ma ledufu ababalẹ ma fʼalaku re.,27
"8 Oñ ọgba taku ma dachi onobulẹ lẹ mutẹgu wʼugbo ma ojokunyi lẹ,",13
"9 oñ i ka ñw abokẹlẹ lẹ kakini, U chema ka ki Jihofa mʼanẹ-i du ñwu mẹ, kʼokpo-mẹ fʼuwa mu mẹ, kʼabo ku ma dodo anẹ-i ayọ dab ekpo ru mẹ ọgba.",32
"10 Todu a gbọ alu ki Jihofa jẹ ñw omi Ohimini Ekpikpa gbẹ bʼumẹ ọgba tẹ, ẹgba ku mẹ kwʼIjipti dufu wa lẹ, kpai ẹwñ ku ma che amonu Amọr meji ku ma jʼudaba Jọrdan lẹ, owñ chʼe-ku mẹ che Sihọn kpai Ọg, ku mẹ mʼuma kojọ ñw Ọjọ jali.",50
"Oñ abu kʼa gbọ, ababalẹ ẹdọ-wa muyọ efu-wa, unẹdọ ñọ bọ efu ẹnẹ du gẹ n, todu mẹ; todu Jihofa Ọjọ-mẹ chʼỌjọ efojale atẹ, kpai ilẹ ọganẹ-i.",27
"12 Todulẹ narodubʼumẹ fai, kakini, Amẹ ki fi Jihofa gọ ñwu mi, ka kʼalu kʼu fʼẹnyọ che ñwu mẹ, abẹlẹ amẹ ñʼache ẹnyọ ñw abo unyi ata-mi, mẹ ki ñọ dʼẹwñ uhiọwọ ochochi ñwu mi gẹ;",36
"13 kʼamẹ ajadu ata-mi, kpai iye-mi kpai amọmaye-mi, ẹnẹkẹlẹ kpai onobulẹ, kpai ẹwñ du ku ma nẹ, kʼamẹ ki la gba oji-wa tẹ kʼa we eku.",26
"14 Tak abokẹlẹ lẹ ka ñw u kakini, Oji-wa ki koji e-mẹ, ichẹwñ kʼamẹ ma du ọla-wa-i ka dufu n; mak ẹgba ki Jihofa mʼanẹ-i du ñw a a ache ẹnyọ kpai ochochi kpʼuwẹ.",34
"15 Tak i jẹ ñwu ma le bʼiku lʼowe windo tanẹ, todu unyi-wñ lamọla aku, unyi-wñ ugbo kʼi dẹ dʼoj aku lẹ.",22
"16 Oñ i ka ñwu ma kakini, Mẹ nyʼugbo uwo lẹ, todẹgba kʼabo ku ma rano mẹ wa kẹrẹbʼumẹ; mẹ maja ọmọ ọjọ mẹta, gbogbo tak abo ku ma rano mẹ lẹ mudabi; ubilẹ taku mẹ neke lo mẹ.",39
17 Tak abokẹlẹ lẹ ka ñw u kakini. Egọ kʼẹ jẹ ñw a gọ lẹ afu wa oji.,18
"18 Go, ẹgba kʼa lewa oj anẹ-i, uwẹ ki mʼowu ekpikpa-i du nʼowe ugbo kʼẹ ko wa le tʼanẹ lẹ; tak uwẹ ki mʼata-wẹ kpai iye-wẹ, kpai amọmaye-wẹ, kpai abo unyi ata-wẹ chaka kowa jʼugbo wẹ ef unyi-wẹ-i.",38
"19 I la chẹwñ kʼẹnẹ du lʼalugbọna unyi-wẹ dufu tʼej ọna, ẹbiẹ-wñ adʼoji e-wñ, i la anʼudu ñw a n; i muda chẹwñ kʼọwọ kado ẹnẹ du kʼi dʼef unyi kpai uwẹ mak ẹbiẹ-wñ adʼoji e-wa.",36
20 Ama ichẹwñ kʼuwẹ mʼọla-wa-i duka mak ẹgbalẹ egọ kʼẹ jẹ ñw a gọ ñw ẹ lẹ afʼuwa oji.,19
"21 Tak i kakini, I ki dʼalu ku mẹ ka lẹ. Oñ i jẹ ñwu ma kwʼọmọ, oñ ma le ma; tak i mʼowu ekpikpa lẹ du ji mʼowe lẹ.",30
"22 Tak abo lẹ le, oñ ma lewa anẹ uwo lẹ, ma la gugu ọmọ ọjọ mẹta, gbogbo tak abo ku ma rano ma lẹ mudabi; todu abo ku ma rano ma lẹ tejanẹ ma ugbo du ọna ọmọ, ma la li ma n.",44
"23 Tak abokẹlẹ meji lẹ mudabi gwọru oji uwo tanẹ, oñ ma mudaba wʼugbo Jọshua ọma Nun; oñ ma mʼẹwñ du ki kẹrẹbʼuma du ka ñw u.",27
"24 Oñ ma ka ñwu Jọshua kakini, Ochochi, Jihofa mʼanẹ lẹ chaka ko nyʼuwa ọwọ mẹ; ẹdọ abo anẹ ọmọ chaka la muyọ rʼọgba-wa.",24
Ma mu Jọrdan daba,4
"1 Taku Jọshua takpa kwanẹ odudu-wñ, owñ kpai abo Israẹl chaka muñọ bu Shitim tẹ lewa ọla Jọrdan; oñ ma ru ọmọ ọgba taku ma daba.",26
2 Abu kʼọjọ mẹta jọ amakọtakada lale alumeji uru lẹ;,10
"3 oñ ma ñwa ñw amonẹ lẹ kakini, Ẹgba ku mẹ fʼakpati alo e-Jihofa Ọjọ-mẹ li, abu kʼamatama ku ma chʼabo Lifai lẹ anẹ, ẹgbalẹ mẹ muñọ bʼuña-mẹ-i tẹ ku mẹ tʼọ ubi,",33
"4 kʼamẹ ki ma ọna ki chʼukpẹ kʼamẹ ale; todu amẹ le ọna-i mama ta n. Owe muda atẹ agbagba amẹ kpai owñ, ujiji-wñ adab ohibọwọ icham nyʼọgwọkọ meji; amẹ ki tẹmẹrʼu n.",33
"5 Taki Jọshua ka ñw amonẹ lẹ kakini, Mẹ che kʼọla-mẹ ki fọ; todu Jihofa ache ẹwñ awuwu efu-mẹ ọna.",20
"6 Taki Jọshua ka ñw amatama lẹ kakini, Mʼakpati alo lẹ du ku mẹ dʼọgba amonẹ-i daba. Taku ma mʼakpati alo lẹ du, oñ ma tʼamonẹ lẹ ọgba.",28
"7 Taki Jihofa ka ñwu Jọshua kakini, Eñini-i nachanẹ ejẹ ñw ẹ nana eju abo Israẹl chaka, kʼama ki ma ka kʼalu kʼu dʼugbo Mosẹs, alu lẹ nadʼugbo wẹ gẹ.",30
"8 Uwẹ ki la ñwa ñw amatama ku ma nẹ akpati alo lẹ, kakini, Ẹgba ku mẹ lewa eti omi Jọrdan, mẹ ki dago choo efu omi Jọrdan.",28
"9 Taki Jọshua ka ñw abo Israẹl chaka kakini, Mẹ lewa ku mẹ gbʼọla Jihofa Ọjọ-mẹ.",16
"10 Taki Jọshua kakini, Alu ku mẹ ale ku mẹ ama ka kʼỌjọ ki deju dʼefu-mẹ lẹ dẹ, ka ki nʼugbo du ki achi n, owñ lẹ afʼabo Kenan kpai abo Hẹt kpai abo Hifai kpai abo Pẹrẹz kpai abo Girgash kpai abo Amọr kpai abo Jẹbius ne dufu bʼumẹ ọgba tẹ.",52
"11 Go, akpati alo Ondu e-abo ilẹ du alale ọgba-mẹ tefu Jọrdan.",12
"12 Todulẹ nachʼonẹ mẹgwẹji kwef ọlọpu ọlọpu Israẹl fai, ọlọpu du nẹ ẹnẹʼka ẹnẹʼka.",14
"Taki awatu, ẹgba kʼadaba ẹrẹ amatama ku ma nʼakpati Jihofa kʼi chʼOndu ilẹ du, tunyʼomi Jọrdan, mak omi Jọrdan lẹ amukọda meji, owñ chʼomi ki acha kwʼatẹ wa, i la agba dago ugbo okate logoo.",35
"14 Abẹlẹ ẹgba kʼamonẹ lẹ kwo bʼunyabo-ma tẹ ku ma daba Jọrdan, kʼamatama ku ma nẹ akpati alo lẹ jʼọgba amonẹ lẹ,",22
"15 tak ẹgba kʼabo ku ma nʼakpati lẹ lewa Jọrdan, kʼẹrẹ amatama ku ma nʼakpati lẹ kwo tunyʼeti omi (todu Jọrdan awobi bʼoji otete-wñ chaka ma iko ku ma ko ẹwñ oko wʼunyi lẹ),",34
"16 omi ki kwʼọwọ atẹ awa kwodago, oñ i kwanẹ dago logoo ugbo okate, ọnajiji, ugbo Adam, ewo ki mẹru Zaretan, tak e-kʼi acha nyʼọganẹ rʼọwọ ohimini Araba, owñ chʼOhimini Omu lẹ, e-lẹ mukọda bʼe-atẹ tẹ hioko; tak amonẹ lẹ mudaba mẹru Jẹriko ananẹ.",44
17 Oñ amatama ku ma nẹ akpati alo e-Jihofa lẹ kwodago kpaka anẹ ẹgbẹ alumeji Jọrdan lẹ gbogbo tak abo ichi lẹ mudaba Jọrdan hioko.,25
Ma mʼokuta urewa ko dago jọ,6
"1 Tak i lewatu, ẹgba kʼabo ichi lẹ chaka mudaba Jọrdan hioko, Jihofa ka ñwu Jọshua kakini,",17
"2 Fʼonẹ mẹgweji chi ñw ọla-wẹ kwef amonẹ-i, ọlọpu du nʼẹnẹʼka ẹnẹʼka,",12
"3 tak ẹ ñwa ñwu ma kakini, Mẹ mʼokuta mẹgweji ko kwʼalumeji Jọrdan-i, kwʼugbo kʼẹrẹ amatama dago kpaka, ku mẹ mʼu ko daba kpai amẹ, oñ mẹ akʼo janẹ ef unyi uru lẹ odu eñini.",35
"4 Taku Jọshua fʼabokẹlẹ mẹgweji ku ma chʼabo Israẹl e-kʼi ñwʼuma ọla che jọ dọ wa, ọlọpu ọlọpu du nʼẹnẹʼka ẹnẹʼka;",21
"5 oñ Jọshua ka ñwu ma kakini, Mẹ ki dʼọgba akpati Jihofa Ọjọ-mẹ lẹ lale rʼalumeji Jọrdan kʼẹnẹnẹnẹnẹ-mẹ kʼi mʼokuta du nʼika-wñ, likpa alu kʼuwewe ọlọpu ọlọpu abo Israẹl dẹ,",30
"6 todu kʼi chʼujiwe efu-mẹ, todu ẹgba kʼamọma-mẹ atene ej ọgba kakini, Ẹwñ chʼofe okuta ku mẹ ko jọ-i ta?",20
"7 Ẹgbalẹ amẹ aka ñwu ma kakini, Omi Jọrdan-i mukọda meji rʼọgba akpati alo Jihofa; ẹgba kʼakpati lẹ mudaba Jọrdan, omi Jọrdan lẹ mukọda. Oñ okuta-i achʼurewa ñw abo Israẹl ogbegbelẹ.",31
"8 Tak abo Israẹl che alu ki Jọshua ñwa ñwu ma, oñ ma mʼokuta mẹgweji ko kwef alumeji Jọrdan, alu ki Jihofa ka ñwu Jọshua, uwewe-wñ dʼalu kʼuwewe ọlọpu ọlọpu abo Israẹl dẹ; taku ma mʼu ko lebʼuma tʼugbo ku ma ru, oñ ma mʼu ko jʼanẹ ọmọ.",48
9 Taku Jọshua mʼokuta mẹgweji ko dago alumeji Jọrdan ugbo kʼẹrẹ amatama ku ma nʼakpati alo lẹ manẹ; i la jʼọmọ gbogbo tʼeñini.,23
"10 Todu amatama ku ma nʼakpati lẹ dago alumeji Jọrdan, gbogbo tak ẹwñ du ki Jihofa ñwa ñwu Jọshua kʼi ka ñw amonẹ lẹ che kpa, teju alu du ki Mosẹs ñwa ñwu Jọshua. Tak amonẹ lẹ hiọwọ wanẹ daba;",40
"11 oñ i lewatu, abu kʼamonẹ lẹ chaka mudaba hioko, tak akpati Jihofa kpai amatama lẹ ñọ daba eju amonẹ lẹ.",21
"12 Oñ abo Rubẹn, kpai abo Gad, kpai ukpẹreji ọlọpu abo Manasa, fʼọlʼogu mu daba rʼọgba abo Israẹl, alu ki Mosẹs ka ñwu ma;",24
"abo kʼọla-ma chʼẹmu ogu ku ma daba ọgba Jihofa nyʼegbili Jẹriko ku ma nyʼoko ogu, dab onẹ icham nyʼọgwọkọ ọgbọ meji.",21
"14 Ọjọ lẹ Jihofa jẹ ñwu Jọshua mud ẹnẹ lile eju abo Israẹl chaka; taku ma railo owñ, alu ku ma railo Mosẹs, gbogbo mʼọjọ uku-wñ.",26
"15 Taku Jihofa ka ñwu Jọshua kakini,",7
16 Ẹ nañwa ñw amatama ku ma nʼakpati ibenu lẹ kʼama ki tẹgu kwefu Jọrdan dufu wa.,17
"17 Todulẹ Jọshua ñwa ñw amatama lẹ kakini, Mẹ mutẹgu kwefu Jọrdan wa.",13
"18 Tak i lewatu, ẹgba kʼamatama ku ma nẹ akpati alo Jihofa lẹ mutẹgu kwʼalumeji Jọrdan dufu wa, kʼadabẹrẹ amatama lẹ kwo tʼanẹ ẹgbẹ, tak omi Jọrdan mudabi tʼẹgu-wñ, oñ i wobi lʼoji otete alu ki che akwoubi lẹ.",39
"19 Amonẹ lẹ la mutẹgu kwefu Jọrdan dufu ọjọ ẹkẹgwa ochu ejodudu, oñ ma ru Gilgal kʼi dẹ alọmẹ Jẹriko ọwọ olodudu-wñ.",22
"20 Tak okuta mẹgweji ku ma ko kwefu Jọrdan lẹ, e-lẹ Jọshua muko dago jọ Gilgal.",16
"21 Tak i ka ñw abo Israẹl kakini, Ẹgba kʼamọma-mẹ atʼamata-ma ene ejọgba-i kakini, Ẹwñ chʼofe okuta-i ta?",18
"22 Ẹgbalẹ amẹ ajẹ ñw amọma-mẹ ma kakini, Israẹl daba Jọrdan-i oj anẹ ẹgbẹ.",14
"23 Todu Jihofa Ọjọ-mẹ jẹ ñw omi Jọrdan-i gbẹ bʼumẹ ọgba tẹ, gbogbo taku mẹ daba kpa, dabalu ki Jihofa Ọjọ-mẹ che Ohimini Ekpikpa kʼi jẹ ñw u gbẹ bʼuwa ọgba tẹ, gbogbo tak a mudaba,",36
24 todu kʼabo ilẹ-i du ki ma ka kʼọwọ Jihofa gbiti; kʼamẹ ki railo Jihofa Ọjọ-mẹ ọjọ du ki ñwa.,20
"Oñ i lewatu, ẹgba kʼamonu abo Amọr ku ma jʼudaba Jọrdan ọwọ olanẹ lẹ chaka kpai amonu abo Kenan ku ma jʼọlʼohimini chaka, gbọ abu ki Jihofa jẹ ñw omi Jọrdan gbẹ bʼabo Israẹl ọgba tẹ, gbogbo taku ma mudaba kpa, ẹdọ-ma muyọ efu-ma, afu lañọ bọ efu-ma gẹ n, tod abo Israẹl lẹ.",54
Ma dabi kʼẹpi da,4
"2 Adiko lẹ Jihofa ka ñwu Jọshua kakini, Mẹ du okuta ọmu che abẹ ñw ọla-mẹ, ku mẹ dabi kʼẹpi abo Israẹl da onukeji.",24
"3 Abẹlẹ Jọshua fʼabẹ okuta ọmu che ñw ọla-wñ, oñ i kʼẹpi abo Israẹl da Gibeat-haaralọt.",16
"4 Ẹwñ ki chi ku Jọshua la dʼuma ẹpi lẹ dẹ: Abokẹlẹ du ku ma jʼef abo ku ma kwʼ Ijipti dufu wa lẹ, owñ chʼabokẹlẹ ku ma jogu chaka leku ej ọna ef ajẹtachi, abu ku ma kwʼIjipti dufu wa.",41
"5 Todu amonẹ du ku ma kwʼọmọ dufu wa fʼẹpi da, ama amonẹ du ku ma bi ej ọna ef ajẹtachi abu ku ma kwʼIjipti dufu wa lẹ, la dʼẹpi ta n.",32
"6 Todu abo Israẹl tale ef ajẹtachi lẹ ọdọ ọgbọ meji, gbogbo taku ma fʼabo ichi lẹ du, owñ chʼabokẹlẹ ku ma jogu ku ma kwʼ Ijipti dufu wa lẹ, liẹ kpa, todabu ku ma ma netirʼomu Jihofa n; owñ chʼabo ki Jihofa fugọ ñwu ma ka kʼi ajẹ ñwu ma fʼeju-ma do anẹ e-ki Jihofa gọ ñw amata-ma ka kʼi adu ñw ma, anẹ kʼomi ẹnya kpai iñọ acha efu-wñ.",71
"7 Taku Jọshua fʼamọma-ma kʼi ko kwanẹ koji ma ẹpi da; todu ẹpi-ma chʼodukulu ta, abu ku ma ma dʼuma ẹpi ej ọna lẹ n.",25
"8 Oñ i lewatu, ẹgba ku ma fʼabo ichi lẹ ẹpi da kpa, kʼama kwojọ ẹgu-ma ef uru lẹ gbogbo tak i biẹ.",23
"9 Taku Jihofa ka ñwu Jọshua kakini, Omi fʼina Ijipti li bʼumẹ ọla tẹ eñini-i mẹ. Todulẹ ma dʼodu ugbo ki dẹ kọ Gilgal, gbogbo tʼeñini.",26
Ma fʼElaloji jẹ,3
10 Oñ abo Israẹl kworu Gilgal lẹ; ma la fʼElaloji jẹ anẹ ọjọ ẹkẹgwẹlẹ ochu lẹ ef egbili Jẹriko.,19
"11 Tak ama fʼọka e-echi anẹ lẹ jẹ ọjọñwa Elaloji gbagẹdẹ, owñ chʼakala kʼọjọwu ma dọ n, kpai akakpa ẹrọ.",20
"12 Taku mana lẹ we ọjọñwa-wñ, owñ chʼabu ku ma fʼẹwñ oko anẹ lẹ jẹ; oñ abo Israẹl ñọ nẹ mana lẹ gẹ n, chai ẹro anẹ Kenan ma jẹ ọdọ lẹ.",32
"Oñ i lewatu, ẹgba ki Jọshua mẹru Jẹriko lẹ, kʼi la chi eju-wñ nyʼatẹ ago, ẹ la go, ẹnẹkẹlẹʼka dago kpenyʼu, ọbẹchageli-wñ chʼẹwọ nʼọwọ; taki Jọshua nyʼugbo-wñ aka ñw u kakini, Ẹnẹ-wa ẹ che? abẹk ẹ dʼef abo ku ma fʼuwa kpama?",42
"14 Oñ i kakini, Ọda; ama todu kʼu chʼagboji abogu Jihofa oñ u wa-i. Taku Jọshua lewa fʼeju bʼanẹ ma, oñ i dojikanẹ, i la ka ñw u kakini, Ab odu-mi aka ñw adu-wñ-i?",34
"15 Tak agboji abogu Jihofa lẹ ka ñwu Jọshua kakini, Mʼẹda-wẹ gwọ bʼẹrẹ-wẹ tẹ, todu ugbo kʼẹ dago lẹ afọ. Taku Jọshua fʼabẹlẹ che.",24
Ma fu Jẹriko kpọfọ,4
"1 Alaku Jẹriko chaka la chere, ma mʼukodo-wñ ko tunyu todu abo Israẹl; ẹnẹ du adufu n, ẹnẹ du la agudu wʼejefu n.",23
"2 Oñ Jihofa ka ñwu Jọshua kakini. Go, u mʼiJẹriko du tʼuwẹ ọwọ mẹ, kpai onu-wñ, kpai amẹnugbiti-wñ ku ma nʼuwohi,",21
"3 oñ anẹ ale ewo lẹ daka, abokẹlẹ ku ma jogu chaka ale ewo lẹ daka onuʼka. Abẹlẹ uwẹ ache gbogbo nyʼọjọ mẹfa.",23
"4 Oñ amatama mebie anẹ ọkakachi ọga echi mebie ale rʼọgba akpati lẹ; tak ọjọ ẹkebie-wñ ama ale ewo lẹ daka onu mebie, oñ amatama anʼọkakachi-ma afa.",27
"5 Tak i awatu, ẹgba ku ma fa igba ọga echi lẹ taa, kʼamẹ la gbọ omu ọkakachi lẹ, amonẹ du anʼukwa akwa nana; tak ọdọ aku ewo lẹ agulọ bʼanẹ ma, oñ ẹnẹnẹnẹnẹ efu amonẹ lẹ afʼẹdọ kʼẹdọ-wñ atẹgu tʼọgba-wñ alo.",42
"6 Abẹlẹ Jọshua, ọma Nun lẹ, fʼamatama dọ wa oñ i ka ñwu ma kakini, Mẹ mʼakpati alo lẹ du, tak amatama mebie ki nʼọkakachi ọga echi mebie rʼọgba akpati Jihofa lẹ.",32
"7 Tak i ka ñw amonẹ lẹ kakini, Mẹ kanyi alo ku mẹ le ewo lẹ daka, ku mẹ jẹ ñw abokẹlẹ kʼọla-ma chẹmu ogu ku ma lale rʼọgba akpati Jihofa.",31
"8 Oñ alu ki Jọshua ka ñw amonẹ lẹ, amatama mebie ku ma nʼọkakachi ọga echi mebie ọgba Jihofa lẹ le rʼọgba, oñ ma nʼọkakachi-ma afa, akpati alo Jihofa la tʼuma ubi.",32
"9 Oñ abokẹlẹ ku ma mʼọla ogu le rʼọgba amatama ku ma fa ọkakachi lẹ, oñ abo ki dʼubi tʼakpati ubi, ma nʼọkakachi afa abu ku ma alo.",28
"10 Jọshua la ñwa ñw amonẹ lẹ kakini, Amẹ ki kpogu n, ẹnẹ du ki gbʼomu-mẹ n, ọla du ki kwef alu-mẹ dufu n, gbogbo nyʼọjọ kʼu naka ñwu mẹ ku mẹ kpogu; ẹgbalẹ taku mẹ akpogu.",37
"11 Abẹlẹ i jẹ ñw akpati Jihofa ki le ewo lẹ daka, i le onuʼka; taku ma lewa uru lẹ, oñ ma kworu.",23
"12 Taki Jọshua takpa kwanẹ odudu, oñ amatama mʼakpati Jihofa du.",11
dufu gẹ; oñ ma mʼuma ko jʼej ọdọda uru abo Israẹl lẹ.,12
"24 Taku ma fʼewo gujo rinyọ kpai ẹwñ du ki jʼefu-wñ; chai ajifa-wñ kpai ọjamalia-wñ kpai ẹwñ eku ebijeikpa kpai ebije, ma mʼe-lẹ ko nyʼef akpulu ef unyi Jihofa.",29
"25 Ama Jọshua fu Rehab ajọkọ lẹ kpai abo unyi ata-wñ kpai ẹwñ du kʼi nẹ jadu ku ma deju; oñ onobulẹ lẹ gugu alumeji abo Israẹl gbogbo tʼojolu eñini, todabu kʼi kʼamonuchẹ ki Jọshua kpẹ atʼanẹ Jẹriko lẹ maja.",40
"26 Taku Jọshua jẹ ñwu ma gọ iko lẹ kakini, Ama ki fʼẹnẹ du kʼi kwanẹ anʼọdọ Jẹriko-i mu eju Jihofa. Ẹrẹ-wñ kʼi adudanẹ chʼọmọgba-wñ elenyọ, alaku-wñ edudago chʼudabi-wñ elenyọ.",30
27 Abẹlẹ Jihofa dʼugbo Jọshua; oñ uwohi-wñ dʼugbo du anẹ lẹ.,11
"Ọwọ-ma bʼAi jọ n, tod adure Ekan lẹ",8
"1 Ama amọma Israẹl fʼada jẹ efu ẹwñ ku ma kojọ ñw Ọjọ lẹ; todu Ekan, ọma Karmi, ọma Zabdi, ọma Zara, ef ọlọpu Juda, mʼẹwñ ko kwef ẹwñ ku ma kojọ ñw Ọjọ lẹ; tak uwẹdọ Jihofa mutajo abʼabo Israẹl ma.",42
"2 Jọshua la fʼonẹ kpẹ kwo Jẹriko nyi Ai kʼi dʼọwọʼka Bẹt-afẹn, ọwọ olodudu Bẹtẹl, oñ i ka ñwu ma kakini, Mẹ tẹgu nyʼọmọ atʼanẹ lẹ. Tak abokẹlẹ lẹ le natʼanẹ Ai.",32
"3 Oñ ma mudabi wʼugbo Jọshua, oñ ma ka ñw u kakini, Uwẹ ki jẹ ñw ọchaka amonẹ-i le n, chai abokẹlẹ icham nyʼọgwọkọ meji abẹk ẹta ki le ku ma fʼAi kpọfọ; ẹ ki jẹ ñw amonẹ-i chaka ki chʼọbata anyʼọmọ n, todu abo lẹ wewe n.",48
4 Abẹlẹ uwewe abokẹlẹ ku ma dab onẹ icham nyʼọgwọkọ mẹta nyʼọmọ; oñ ma ra rʼọgba abokẹlẹ Ai.,18
"5 Abokẹlẹ Ai lẹ la fʼabokẹlẹ-ma kpa dab onẹ oguẹgwa nyoke mẹfa; oñ ma fʼuma ne bʼalaku lẹ tẹ gbogbo nyi Shebarim, oñ ma fʼuma kpa ugbo agwọru lẹ. Tak ẹdọ amonẹ lẹ muyọ, oñ i mud omi efu-ma.",39
"6 Taku Jọshua fʼẹwñ ọla-wñ fana, oñ i lewa fʼeju rọ bʼanẹ ma ọgba akpati Jihofa gbogbo tʼolanẹ, owñ kpai abogijo Israẹl; taku ma fʼebutu gba nyʼọla-ma oji.",28
"7 Taku Jọshua kakini, Atogwo, Ondu Jihofa, ẹwñ chi kʼẹ kʼeko amonẹ-i du wʼudaba Jọrdan-i kʼẹ mʼuwa ko nyʼef ọwọ abo Amọr, kʼẹ jẹ ñw a lenyọ? Ẹdọ-wa du kʼa gugu ejudaba Jọrdan lẹ, i ma nyọ.",37
"8 O, Ondu, abʼu naka, abu kʼabo Israẹl murida rʼamẹnebi-ma ọgba.",11
"9 Todu abo Kenan, kpai abo ku ma dodo anẹ-i chaka agbʼinabali-wñ, taku ma ado nyʼuwa daka, taku ma akʼodu-wa da bʼanẹ-ilẹ tẹ; oñ abʼuwẹ ache todu odu-wẹ inaina-i ta?",30
"10 Taki Jihofa ka ñwu Jọshua kakini, Kwanẹ dago, ẹwñ chi kʼẹ fʼeju-wẹ rọ bʼanẹ ma-i ta?",17
"11 Abo Israẹl fʼadure ta; ma lañọ fʼalo-mi kʼu ñwa ñwu ma daba gẹ; ma la mʼẹwñ ko kwef ẹwñ ku ma kojọ ñw Ọjọ lẹ; ma la fʼoji ji, ma ñọ dʼọwọ ye eju gẹ; ma lañọ mʼẹwñ lẹ ko jʼef anẹ e-ma gẹ.",45
"12 Todulẹ oñ amọma Israẹl ma neke dago ọgba amẹnebi-ma n; oñ ma murida rʼọgba amẹnebi-ma, todabu kʼama mʼọla-ma kojọ ñw Ọjọ mẹ. U ñʼadʼugbo mẹ gẹ n, chai ẹgba ku mẹ fʼẹwñ ku ma kojọ ñw Ọjọ lẹ chilẹchẹ bʼalumeji-mẹ tẹ.",42
"Kwanẹ, fʼamonẹ-i che ku ma fọ, kʼẹ la kakini, Mẹ fʼọla-mẹ gwo rinyọ nyʼọna; todu abu ki Jihofa Ọjọ abo Israẹl ka dẹ kakini, O Israẹl, ẹwñ ku ma kojọ ñw Ọjọ oka dʼalumeji-mẹ; amẹ neke dago ọgba amẹnebi-mẹ n, gbogbo taku mẹ dʼẹwñ ku ma dutẹ ñw Ọjọ lẹ tinyọ bʼalumeji-mẹ tẹ.",53
"14 Todulẹ ama ako mẹ wa, ọlọpu ọlọpu, odudu ọna; tak abu i adẹ dẹ, ọlọpu ki Jihofa mu adufu wa ikpunyi ikpunyi; tak ikpunyi ki Jihofa mu adufu wa akwọra unyi akwọra unyi, tak abo akwọra unyi ki Jihofa mu adufu wa okʼoka.",44
"15 Taku ma afʼẹnẹku Jihofa mu kʼẹwñ ku ma dutẹ ñw Ọjọ lẹ dʼef ọwọ-wñ gujo, tʼowñ tʼẹwñ du kʼi nẹ: todabu kʼi mʼalo Jihofa daba kpai todabu kʼi fʼẹwñ tuñu che efu Israẹl.",34
"16 Abẹlẹ Jọshua takpa kwanẹ odudu, oñ i kʼabo Israẹl wa ọlọpu ọlọpu, oñ ọla lẹ fʼabo ọlọpu Juda mu;",20
17 tak i mʼabo Juda ko wa; oñ i fʼabo ikpunyi Zera mu: tak i mʼabo ikpunyi Zẹra kowa okʼoka; oñ i fu Zabdi mu;,25
"18 tak i mʼabo akwọra unyi-wñ duwa okʼoke; oñ i fu Ekan, ọma Karmi, ọma Zabdi, ọma Zẹra, ef ọlọpu Juda mu.",22
"19 Tak i Jọshua ka ñw Ekan kakini, Ọma-mi, agba, ẹ ki dojima ñwu Jihofa, kʼi chʼỌjọ abo Israẹl, kʼẹ gbalu ñw u; ka ñwu mi ẹwñ kʼẹ che fai; ẹ ki du maja ñwu mi n.",37
"20 Tak Ekan dohi ñwu Jọshua kakini, Ochochi, u fu Jihofa, Ọjọ abo Israẹl dure mẹ, ẹwñ kʼu che la dẹ;",21
"21 ẹgba kʼu fʼotogbo Babilọn ọmẹmẹlẹ li ef anẹ kʼa ko lẹ, kpai ajifa alu shẹkẹl ulọkọ kpai odukulu ọjamaliaʼka kʼuwoji-wñ che shẹkẹl ooje, ẹgbalẹ u chʼejufufu-wñ oñ u mʼu ko; ẹ la go, i gwaji anẹpẹtẹ ef unyabo-mi lẹ, ajifa la jʼofe-wñ.",43
"22 Abẹlẹ Jọshua fʼamonuchẹ kpẹ nyʼọmọ, oñ ma fule nyʼef unyabo lẹ; ẹ la go, i maja ef unyabo-wñ lẹ, oñ ajifa jʼofe-wñ ọganẹ.",24
"23 Taku ma mʼu ko kwef unyabo lẹ, oñ ma mʼu ko wʼugbo Jọshua, kpai abo Israẹl chaka; taku ma mʼu ko jʼanẹ ọgba Jihofa.",25
"24 Taku Jọshua, kpai abo Israẹl chaka, gwọnyu Ekan ọma Zẹra, kpai ajifa lẹ, kpai otogbo, kpai odukulu ọjamalia lẹ, kpai amọma-wñ ẹnẹkẹlẹ kpai onobulẹ kpai amọkokunọ-wñ kpai amọkẹkẹtẹ-wñ kpai amẹwñọrẹ-wñ egini kpai unyabo-wñ kpai ẹwñ du kʼi nẹ; oñ ma mʼu ko wa jʼef ọgọ Ekọr.",47
"25 Taku Jọshua kakini, Ab ẹ le kʼẹ ma chʼuwa uñmi n? Jihofa achʼuwẹ uñmi eñini-i n. Tak abo Israẹl chaka kʼokuta rọ dʼo; ma la nʼuna fʼuma gujo, oñ ma kʼokuta rọ do ma.",35
"26 Oñ ma mʼokuta re bʼọ oji ma dago dab ugbudu lile kʼi dʼọmọ gbogbo tʼeñini; taku Jihofa rida bʼẹkpuna uwẹdọ-wñ tẹ. Todulẹ oñ ma dʼodu ugbo kidẹ kọ Ọgọ Ekọr, gbogbo tʼeñini.",33
Ma fʼAi kpọfọ,3
"1 Taku Jihofa ka ñwu Jọshua kakini, Ẹ ki railo n, ẹdọ-wẹ ki muda kpu n; mʼabo ku ma jogu chaka ko lebʼuwẹ, kʼẹ kwanẹ, kʼẹ nyi Ai; go, u mʼonu Ai, kpai abo-wñ, kpai ewo-wñ, kpai anẹ-wñ ko nyʼuwẹ ọwọ mẹ;",42
"2 uwẹ ki la che Ai kpai onu-wñ alu kʼẹ che Jẹriko kpai onu-wñ lẹ; ẹ muda mʼanẹ-wñ kʼogu jẹ kpai amẹla abẹrẹmẹlẹ-wñ ko chʼẹwñ alujẹ ñw ọla-wẹ: ẹ ki kpala nyʼewo lẹ, ejubi-wñ.",34
"3 Abẹlẹ Jọshua kwanẹ, kpai abo ku ma jogu chaka, ku ma nyi Ai; taku Jọshua fʼonẹ icham nyʼọgwọkọ oguẹgwa chi, amẹnugbiti ku ma nʼuwohi lẹ, oñ i jẹ ñwu ma le odu.",33
"4 Tak i ñwa ñw ma kakini, Go, amẹ ki kpala nyʼewo lẹ ejubi-wñ; mẹ ki le jiji bʼewo lẹ tẹ n, ama ọla-mẹ ki chʼẹmu chaka;",27
"5 tak omi, kpai amonẹ ku ma jʼugbo mi, atẹmẹrʼewo lẹ. Oñ i awatu, ẹgba ku ma dufu wa kʼuma kobʼuwa alu ku ma wa che ẹgba ejodudu lẹ, a ara rʼọgba-ma;",32
"6 tak ama dufu wa atʼuwa ubi gbogbo tak a fʼuma fa bʼewo lẹ tẹ; todu ama akakini, Ma ra rʼọgba-wa alu ku ma che ejodudu lẹ. Abẹlẹ a ara rʼọgba-ma;",31
"7 tak amẹ ki kwanẹ kwugbo ku mẹ kpala jọ lẹ, ku mẹ mʼewo lẹ gba; todu Jihofa Ọjọ-mẹ amʼu du tʼumẹ ọwọ.",23
"8 Tak i awatu, ẹgba ku mẹ mʼewo lẹ gba nyʼọwọ, tak amẹ adʼuna tʼewo lẹ, ku mẹ che alu ki Jihofa ka lẹ, mẹ go, omi ñwa ñwu mẹ mẹ.",31
"9 Taku Jọshua fʼuma kpẹ lo; oñ ma nyʼakpala nyʼu lẹ, ma la jọ agbagba Bẹtẹl kpai Ai, ọwọ olanẹ Ai; Jọshua muda lẹ ef amonẹ lẹ odu ọjọ lẹ.",30
"10 Oñ Jọshua takpa kwanẹ odudu-wñ, oñ i mʼamonẹ lẹ ko talajọ, tak owñ kpai abogijo Israẹl tʼamonẹ lẹ ọgba nyi Ai.",22
"11 Tak abo ku ma jogu ku ma jʼugbo-wñ lẹ chaka mutẹgu alo, oñ ma tẹmẹru ejọgba ewo lẹ, oñ ma ru ọwọ ọpata atẹ Ai, ọgọ la dʼagbagba ama kpai Ai.",32
"12 Tak i mʼonẹ dabu icham nyʼọgwọkọ mẹlu ko, oñ i jẹ ñwu ma kpala jọ agbagba Bẹtẹl kpai Ai, ọwọ olanẹ ewo lẹ.",24
"28 Abẹlẹ Jọshua fʼAi gujo, oñ i mʼu du kọ ugbudu tʼogbegbelẹ, alachẹ i che gbogbo tʼeñini.",17
"29 I la mʼonu Ai lẹ du lọkọli oj oli gbogbo dʼọjọ: tak abu kʼolu atunyanẹ Jọshua ñwa ñwu ma, taku ma mʼoku-wñ du tanẹ bʼoj oli tẹ, oñ ma mʼu du rikpolo tʼalaku ewo lẹ, ma la fʼokuta re bʼoji-wñ ma ki gba dab ugbudu lile, kʼi dago ọmọ gbogbo tʼeñini.",52
Jọshua fʼọla mẹgwa lẹ kọ nyʼokuta oj uwo Ebal,9
"30 Taku Jọshua fʼubọ ichẹbọ kpa ñwu Jihofa, Ọjọ e-Israẹl, oj uwo Ebal,",13
"31 alu ku Mosẹs, adu Jihofa lẹ ñwa ñw abo Israẹl, owñ chʼalu kʼi chẹkọ tanẹ ef ubuku ukọọla Mosẹs, ubọ-wñ chʼokuta okuta odukulu, e-kʼonẹ ma dʼebije kado kʼi gbẹ n; oñ ma kʼẹwñ ichẹbọ ẹgujo wa che ñwu Jihofa oji-wñ, kpai ẹwñ ichẹbọ urẹdọ.",45
32 Tak i fʼuwọli ọlubutu ukọọla Mosẹs kʼi du wa eju abo Israẹl lẹ kọ nyʼọla okuta ọmọ.,18
"33 Tak abo Israẹl, tʼọmanẹ, tʼilowa, kpai amakọtakada-ma, kpai amakajọ-ma chaka, kwodago ejemi kpai ejanọmọ akpati lẹ ọgba amatama ku ma chʼabo Lifai ku ma nʼakpati alo Jihofa, ukpẹreji-ma jʼọgba uwo Gerizim, ukpẹreji-ma la jʼọgba uwo Ebal; alu ki Mosẹs adu Jihofa ñwa ñwu ma ẹgba ejodudu lẹ, kʼama ki kadua ñw abo Israẹl.",54
"34 Oñ anubilẹ, i fʼọla ọtakada ukọọla duu kalata, tʼẹnyọ-wñ kʼi adu ñw onẹ, tʼama-wñ kʼi ana ñw onẹ, teju ẹwñ duu ku ma kọ nyʼọtakada ukọọla lẹ.",28
"35 I nʼọla duu ku Mosẹs ñwa tẹ, ku Jọshua ma dago ọgba ujeju Israẹl lẹ akalata n, tʼabobulẹ, tʼabo egini, tʼamilowa ku ma jʼale efu ma.",27
Ma kpʼalo kpai abo Gibeọn,5
"1 Oñ i lewatu, ẹgba kʼamonu du ku ma jʼudaba Jọrdan anẹ uwo-wñ kpai anẹ ọgọ-wñ ọla Ohimini Elile ọgba Lẹbanọn lẹ gbʼinabali-wñ, owñ chʼabo Hẹt kpai abo Amọr kpai abo Kenan kpai abo Pẹrẹz kpai abo Hifai kpai abo Jẹbius lẹ;",42
"2 ma kʼọla-ma wa jeju jọ, alu-ma chʼokate, ku ma kʼogu bọ Jọshua kpai abo Israẹl.",16
"3 Ama ẹgba kʼabo ku ma dodo Gibeọn gbʼinabali ẹwñ ki Jọshua che Jẹriko kpai e-kʼi che Ai,",18
"4 ma la fʼugbeju che, ma fʼọla-ma che dabẹnẹ kʼama chʼamonuchẹ onuʼka, ma mʼẹgbo akpulu ko nʼubi amọkẹkẹtẹ-ma wa, kpai aiko omi achiwebẹtẹma e-igbele ki chʼẹkpana taku ma ga,",29
"5 kpai ẹda ki gbo taku ma bʼẹwñ mọ jʼẹrẹ-ma, ẹwñ ọla ẹgbo jʼọla-ma; ujẹwñ du ku ma nẹ nyʼọna ajẹ la chʼẹgbẹ, i chʼẹkpebu.",25
"6 Taku ma nyʼuru Gilgal ugbo Jọshua, oñ ma ka ñw u kpai abokẹlẹ Israẹl kakini, A kwʼanẹ ọnajiji wa; todulẹ mẹ kpʼalo kpai awa ke.",26
"7 Tak abokẹlẹ Israẹl ka ñw abo Hifai lẹ kakini, Ikani i chʼefu-wa oñ mẹ dodo; ab a le kʼa kpʼalo kpai amẹ?",23
"8 Taku ma ka ñwu Jọshua kakini, Amadu-wẹ a che. Taki Jọshua ka ñwu ma kakini, Abo ugbo mẹ che ta? Ugbo mẹ kwo wa?",25
"9 Ma ka ñw u kakini, Anẹ ki dʼọnajiji oñ amadu-wẹ kwo wa-i, todu odu Jihofa Ọjọ-wẹ; todu a gbọ uwohi-wñ, kpai ẹwñ du kʼi che Ijipti,",27
"10 kpai ẹwñ du kʼi che amonu abo Amọr meji ku ma jʼudaba Jọrdan lẹ, owñ che Sihọn onu Hẹshbọn, kpai Ọg onu Beshan, e-kʼi dẹ Ashtarọt.",27
"11 Oñ abogijo-wa kpai abo anẹ-wa chaka ka ñw a kakini, Mẹ mʼujẹwñ ku mẹ jẹ ej ọna ko nyʼọwọ, ku mẹ ledo ma, ku mẹ la ka ñwu ma kakini, Amadu-mẹ a che; todulẹ fai mẹ kpʼalo kpai awa ke.",41
"12 Ujẹwñ ulẹ-wa-i chebọ una ẹgba kʼa ko kwef unyi-wa dufu kʼa wʼugbo mẹ-i, fai, ẹ la go, i gbẹ, i la kpebu;",23
"aiko omi achiwebẹtẹma-i chʼetitọ ẹgba kʼa chʼomi nyʼu ẹkọ kʼa kwanẹ unyi; ẹ la go, i kpana mẹ; ẹwñ ọla-wa-i, kpai ẹda-wa gbo noj ujiji ulẹ-wñ ki tabale.",28
"14 Tak abokẹlẹ lẹ bʼuma jʼujẹwñ ulẹ-ma, ma la ti Jihofa ene n.",13
"15 Taku Jọshua fʼurẹdọ che kpai ama, oñ i fʼalo kpẹ kpai ama, kʼi jẹ ñwu ma deju; amidachi abo ọgbadu lẹ gọ ñwu ma.",25
"16 Oñ i lewatu ẹgba kʼọjọ ẹkẹta ku ma kpʼalo kpai ama lẹ jọ, ma gbʼinabali ka ku ma chʼabo ki dodo mẹru ma ananẹ, ma lañọ dodo efu-ma gẹ.",30
17 Tak amọma Israẹl kʼẹrẹ nyʼulẹ oñ ma lewa ewo-ma ọjọ ẹkẹta. Alu kʼodu ewo-ma kọ dẹ; Gibeọn kpai Chefira kpai Birot kpai Kiriat-jearim.,24
"18 Abo Israẹl muda kpa ma n, todabu kʼamidachi abo ọgbadu lẹ fu Jihofa, Ọjọ Israẹl, gọ ñwu ma. Tak abo ọgbadu lẹ chaka chanẹ ekʼeñmini nyʼamidachi ọla.",28
"19 Ama amidachi lẹ du ka ñw abo ọgbadu chaka kakini, A fi Jihofa, Ọjọ e-Israẹl gọ ñwu ma mẹ, todulẹ a neke ñọ dọwọkado ma fai gẹ n.",29
"20 Ẹwñ kʼa ache ñwu ma dẹ, a jẹ ñwu ma deju; todẹgba kʼuwẹdọ lewa bʼuwa ma todu egọ kʼa gọ ñwu ma lẹ.",24
"21 Tak amidachi lẹ ka ñwu ma kakini, Jẹ ñwu ma deju. Abẹlẹ ma mud abo ku ma kpʼiji na kpai abo ku ma kpʼomiofo ñw abo ọgbadu lẹ chaka, alu kʼamidachi lẹ ka ñwu ma.",36
"22 Taki Jọshua fʼuma dọ wa, oñ i ka ñwu ma kakini, Ẹwñ chi ku mẹ gwʼuwa ọgwọ, kʼamẹ kakini, Awa chʼabo ọnajiji? mẹ la dodo efu-wa.",27
"23 Todulẹ ama fʼumẹ mu mẹ, adu eche ada efu-mẹ ogbegbelẹ n, owñ chʼabo ku ma kpʼiji na kpai abo ku ma kpʼomiofo todu unyi Ọjọ-mi.",26
"24 Ma dohi ñwu Jọshua kakini, Todabu ku ma ka ñw amadu-wẹ-i kpaka, alu ki Jihofa Ọjọ-wẹ ñwa ñw adu-wñ Mosẹs, kʼi adʼanẹ-i chaka ñwu mẹ, kʼi la fʼabo ku ma dodo anẹ-i kparinyọ bʼumẹ ọgba tẹ; todabẹlẹ a chokpo oji ọla",42
Ma fʼamonu du oñ ma fʼuma kpa Bẹtʼhọrọn,8
"1 Oñ i lewatu, ẹgba kʼAdoni-Zedẹk onu Jẹrusalẹm gbọ alu ki Jọshua fu Ai du kʼi la mʼu dutẹ ñw Ọjọ hioko, (kʼi la che Ai kpai onu-wñ alu kʼi che Jẹriko kpai onu-wñ gẹ), kpai alu kʼabo ku ma dodo anẹ Gibeọn fʼurẹdọ che kpai abo Israẹl, ku ma la jọ efu-ma,",53
"2 ma chanẹ erailo tabale, todabu ku Gibeọn chʼewo ki nana, dabẹnẹ kʼewo onu, todabu kʼi lañọ nana tʼAi le, abokẹlẹ-wñ chaka la chʼamagbiti.",24
"3 Todulẹ Adoni-Zedẹk, onu Jẹrusalẹm lẹ fʼonẹ kpẹru Hohma onu Hẹbrọn, kpai Piram onu Jarmut, kpai Jafia onu Lakish, kpai Dẹbir onu Eglọn, kakini,",24
"4 Mẹ tẹgu wa ku mẹ tẹko mi, kʼa ki fu Gibeọn kpọfọ; todu owñ fʼurẹdọ che kpai Jọshua kpai abo Israẹl.",22
"5 Tak amonu abo Amọr mẹlu lẹ, owñ chʼonu Jẹrusalẹm kpai onu Hẹbrọn kpai onu Jarmut kpai onu Lakish kpai onu Eglọn, kʼọla-ma jeju jọ, tak ama kpai abogu-ma chaka mutẹgu ku ma ru le Gibeọn daka, oñ ma kʼogu bʼọ.",41
"6 Tak abo Gibeọn kpʼonẹ nyʼugbo Jọshua uru Gilgal lẹ, ma kakini, Ẹ ki bọwọlọ ugbo atẹko amadu-wẹ-i n; mutẹgu wʼugbo wa piopio, kʼẹ mʼuwa gba; todu amonu Amọr du ku ma dodo anẹ uwo lẹ kʼọla-ma jeju nyʼuwa.",39
"7 Abẹlẹ Jọshua kwo Gilgal mutẹgu le, owñ, kpai abogu du ku ma jʼugbo-wñ kpai amagbiti ku ma nʼuwohi chaka.",20
"8 Taki Jihofa ka ñwu Jọshua kakini, Ẹ ki railo ma n, todu omi mʼuma ko nyʼuwẹ ọwọ; ẹnẹkate efu-ma adago ọgba-wẹ n.",23
"9 Abẹlẹ Jọshua lewa bʼuma ma achigili, abu kʼi kwo Gilgal tẹgu alo gbogbo ñw ọjọ.",16
"10 Oñ Jihofa fʼuma biya ọgba abo Israẹl, oñ i nʼuku elile akpa ma Gibeọn, tak i fʼuma ne lʼọna atẹgu Bẹt-họrọn, i la gwo ma da gbogbo wa Azika gbogbo wa Makeda.",33
"11 Oñ i lewatu abu ku ma jʼara rʼọgba abo Israẹl, abu ku ma agwọru Bẹt-họrọn lẹ, Jihofa ko okuta elile rọ kwo ojale wa abʼuma oji ma gbogbo wa Azika, oñ ma leku; abo ku ma ku noj okuta ọmọjọcha la wewe tʼabo kʼabo Israẹl nʼugbada kpa le.",49
"Taki Jọshua kọla ñwu Jihofa ọjọ ki Jihofa mʼabo Amọr ko nyʼabo Israẹl ọwọ lẹ, oñ i ka eju abo Israẹl kakini, Olu, uwẹ ki we dago atẹ Gibeọn; kpai uwẹ, ochu, ef ọgọ Aijalọn.",35
"13 Tak olu kwodago, ochu la kwʼẹgu-wñ n, gbogbo tak abo ichi lẹ fʼachẹ ọla-ma na ugbo amẹnebi-ma. I chʼinabali-wñ oñ ma kọ rʼef ubuku Jashar lẹ n? Oñ olu dago ẹgu-wñ alumeji ojale, i la hika tunyʼanẹ n, dabẹnẹ kʼọjọʼka odukulu.",42
"14 Ọjọʼka ki Jihofa netirʼomu onẹ abẹlẹ la dʼọgba-wñ n, i la dʼubi-wñ n; todu Jihofa fʼogu ja todu abo Israẹl.",21
"15 Taku Jọshua mudabi, oñ abo Israẹl chaka la lebʼowñ nyʼuru Gilgal lẹ.",13
16 Oñ amonu mẹlu lẹ ra nyʼakʼọla-ma maja ef owo Makeda.,11
"17 Taku ma mudu ka ñwu Jọshua kakini, Ma fʼamonu mẹlu lẹ li abu ku ma maja ef owo Makeda.",20
"18 Taki Jọshua kakini, Mẹ mʼokuta elile li bʼalu owo lẹ ma, ku mẹ kʼonẹ jʼọmọ ku ma fʼuma de;",20
"19 mẹ ki muda kpọkpẹ ọmọ n, mẹ ki rano amẹnebi-mẹ lẹ, mẹ gbʼuma ubi, mẹ jẹ ñwu ma gudu wʼef ewo-ma n; todu Jihofa Ọjọ-mẹ mʼuma ko nyʼumẹ ọwọ mẹ.",31
"20 Oñ i lewatu, ẹgba ki Jọshua kpai abo Israẹl gwo ma dajanẹ ẹkutẹ gbogbo taku ma liẹ rinyọ, kʼẹbọbọ-ma ki bọ mugudu nyʼef ewo ewo ki nʼaku,",28
21 tak amonẹ lẹ chaka mudabi wʼuru-ma ugbo Jọshua Makeda kpai urẹdọ; ẹnẹ du gbẹdọ hi alu kado abo Israẹl ọla n.,22
"22 Taku Jọshua kakini, Mʼalu owo bi ku mẹ kʼamonu mẹlu lẹ kwef owo lẹ dufu ñwu mi.",18
"23 Taku ma fʼabẹlẹ che, ma la kʼamonu mẹlu lẹ kwef owo dufu ñw u, owñ che onu Jẹrusalẹm kpai onu Hẹbrọn kpai onu Jarmut kpai onu Lakish kpai onu Eglọn.",31
"24 Oñ i lewatu, ẹgba ku ma kʼamonu dufu wʼugbo Jọshua, Jọshua fʼabokẹlẹ Israẹl chaka dọ wa, oñ i ka ñw amẹnutọgba ef abogu ku ma le bʼowñ lẹ kakini, Mutẹwa, ku mẹ mʼẹrẹ ko dʼamonu-i ọlọ. Oñ ma mutẹwa, taku ma mʼẹrẹ-ma ko dʼuma ọlọ.",46
"25 Taki Jọshua ka ñwu ma kakini, Mẹ ki chokpo n, ẹdọ-mẹ ki muda kpu n; mẹ fʼeju gbiti, mẹ fʼugbẹdọ nẹ; todu abẹlẹ oñ Jihofa ache amẹnebi-mẹ kʼamẹ",29
"Ubilẹ taku Jọshua fʼuma gwo utili utili, oñ i ko ma kpa, tak i ko ma lọkọli ọla oli mẹlu. Oñ ma lọkọli ọla oli lẹ gbogbo dʼọjọ.",28
"27 Oñ i lewatu adiko kʼolu atunyʼanẹ Jọshua ñwa ñwu ma, oñ ma mʼuma ko kwʼoji oli wʼanẹ, taku ma ko ma rikpolo jʼef owo ugbo ku ma kʼọla-ma maja lẹ, oñ ma kʼokuta elile-lile bʼalu owo lẹ ma, gbogbo tʼeñini.",41
Ma f ʼabo Kenan ọwọ ọpata ọganẹ du,8
"28 Jọshua la fu Makeda du ọjọ lẹ, oñ i nʼalu ugbada gwo ma, kpai onu-wñ da gẹ; i mʼuma ko jọ ñw Ọjọ hioko tʼowñ tʼonugo onẹ du ku ma jʼefu-wñ, i tʼẹnẹ kate nọ kʼi bọ n; i la che onu Makeda alu kʼi che onu Jẹriko.",49
"29 Taku Jọshua kwo Makeda lale tu Libna, abo Israẹl du la jʼugbo-wñ, oñ i kʼogu bọ Libna lẹ;",19
"30 taki Jihofa ñọ mʼọmọ kpai onu-wñ ko nyʼabo Israẹl ọwọ gẹ; oñ i nʼalu ugbada gwʼo da, kpai amonugo onẹ du ku ma jʼefu-wñ; i tʼẹnẹ kate nọ kʼi bọ efu-wñ n. I la che onu-wñ alu kʼi che onu Jẹriko lẹ gẹ.",44
"31 Taki Jọshua kpai abo Israẹl chaka manyʼowñ, kwo Libna lale tu Lakish, oñ ma ru nyʼu jọ, ma la kʼogu bʼọ;",22
"32 Jihofa lañọ mu Lakish lẹ du tʼabo Israẹl ọwọ gẹ, oñ i fʼu du ọjọ ekeji-wñ, i la nʼalu ugbada gwʼo da, kpai amonugo onẹ du ku ma jʼefu-wñ, alu du kʼi che Libna lẹ.",36
"33 Taku Horam onu Gezẹr lewa kʼi gbutu ñwu Lakish lẹ; oñ Jọshua fʼowñ kpai amonẹ-wñ gwoda gboogbo, i la tʼẹnẹ du nọ kʼi bọ ọmọ n.",27
"34 Taki Jọshua kpai abo Israẹl du manyʼu kwo Lakish lale nyi Eglọn, ma la ru nyʼu, oñ ma kʼogu bʼọ; ma la fʼu du ọjọ lẹ;",27
"35 taku ma nʼalu ugbada gwo da; oñ i mʼamonugo onẹ du ku ma jʼefu-wñ kojọ ñw Ọjọ ọjọ lẹ hioko, alu du kʼi che Lakish lẹ.",27
36 Taki Jọshua kpai abo Israẹl du kwo Eglọn lale tu Hẹbrọn; oñ ma kogu bʼọ.,16
"37 Ma la fʼu du oñ ma nʼalu ugbada gwʼo da tʼonu tʼadogbe-wñ chaka tʼamonugo onẹ du ku ma jʼefu-wñ; i tʼẹnẹ du nọ kʼi bọ n, alu du kʼi che Eglon; i la mʼu dutẹ ñw Ọjọ hioko manyʼamonugo onẹ du ku ma jʼefu-wñ.",45
"38 Taku Jọshua kpai abo Israẹl du mudabi nyi Debir, oñ ma kogu bʼọ,",14
"39 i la fʼu du manyʼonu-wñ kpai adogbe-wñ chaka; oñ ma nʼalu ugbada gwo ma da, ma la mʼamonugo onẹ chaka ku ma jʼefu-wñ kojọ ñw Ọjọ; i tʼẹnẹ kate nọ kʼi bọ n. Alu kʼi che Hẹbrọn, kpai alu kʼi che Libna, abẹlẹ i ñọ che Debir, kpai onu-wñ gẹ.",51
"40 Abẹlẹ Jọshua fʼanẹ lẹ chaka gwoda, tʼanẹ uwo-wñ, tʼọwọ ọpata ọganẹ, tʼanẹ ọgọ, tʼatẹgu-wñ, tʼamonu-ma chaka; i tʼẹnẹ kate nọ kʼi bọ n, i mʼẹwñ du ki añmiñmi kojọ ñw Ọjọ, alu ki Jihofa Ọjọ e-Israẹl ñwatẹ.",38
"41 Oñ Jọshua gwo ma da akwo Kedẹsh-barnea gbogbo wa Gaza, kpai anẹ Goshẹn chaka gbogbo wa Gibeọn.",18
"42 Oñ Jọshua mʼamonu-i chaka kpai anẹ-ma gba ẹgba kate, todabu ki Jihofa, Ọjọ e-Israẹl, jogu tod abo Israẹl.",19
43 Taki Jọshua kpai abo Israẹl chaka mudabi wʼuru Gilgal lẹ,11
